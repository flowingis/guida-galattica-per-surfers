# Management

## Managment XXX

Un manager, un leader sono figure che ricerchiamo nella nostra esistenza sin da quando nasciamo al fine di emulare dei comportamenti che ci appaiono evolutivi.
Partendo da una famosa citazione di Darwin “Non è la specie più forte o la più intelligente a sopravvivere, ma quella che si adatta meglio al cambiamento” in Flowing lo abbiamo voluto incidere sin dal nome “Flowing”  o meglio tradotto in italiano “che scorre”.
Esattamente tutto scorre e spesso non è controllabile ma va gestito con consapevolezza e grande capacità di adattamento e relazione, proprio come se cambiasse il mare in mezzo ad una traversata oceanica, non puoi fuggire ma ti devi preparare e la devi affrontare con estrema lucidità ed energia.
Un Surfer può essere un “Drago” in quello che fa e specializzato nel suo lavoro ma in Flowing crediamo che possa e debba allargare le competenze anche sulla gestione personale, di team e anche di Management.
La parte di Management in Flowing si ispira ad una serie di principi del Management 3.0 e Agile adattato al nostro ecosistema formato da un gruppo di persone che lavorano rigorosamente in smart working.
In sostanza il Surfer impara a saper gestire sé stesso, i progetti e allo stesso tempo anche il contesto, le relazioni ed il momento per avere una buona riuscita e renderci soddisfatti di quello che facciamo quotidianamente sia professionalmente che personalmente.
Ci piace pensare che un surfer ha due cardini fondamentale del management: il take care e il give care. La parola in comune è proprio in prendersi cura e per questo mettersi in contatto con le persone “giuste”, scambiarsi le conoscenze, apprendere ed insegnare, richiede umiltà e devozione. Gestire in Flowing significa prima di tutto mettersi in gioco con le proprie competenze e riconoscere i limiti per far emergere la persona giusta o, perché no, chiamarla da fuori per aiutarci a raggiungere il nostro obiettivo comune e trasformare un Surfer in un Advocate.

## Agile si, ma come?

### Agile è un buon approccio

Parliamo spesso di remote working[^remote], la pratica che caratterizzava il nostro approccio lavorativo già prima dello scoppio della pandemia. Oggi parliamo delle sue origini: il principio “Agile”.
L’approccio agile nasce da un ambito a noi molto caro: l’IT (Information technology). E’ sbagliato però credere che l’Agile si concentri solo sui processi tecnologici e informatici. L’approccio Agile è più una filosofia, una mentalità innovativa. “Pensare Agile” significa cercare di trovare la combinazione migliore dei fattori utili a risolvere problemi complessi in maniera flessibile e tempestiva.

[^remote]: <https://www.flowing.it/blog/da-remote-friendly-a-full-remote-cosa-abbiamo-imparato/>

### Perché abbiamo sposato questa filosofia?

Siamo venuti a conoscenza dell’approccio agile perchè, avendo già adottato la filosofia gestionale “Lean”, ci siamo accorti che l’Agile è un continuum di questa filosofia. Lo spartiacque che l’ha fatta diventare una cultura a sé stante, sostenuta da un vero e proprio Movimento (l’Agile Alliance), è stata la pubblicazione nel 2001 del “Manifesto per lo sviluppo agile del software”. I suoi principi, che riportiamo di seguito, sono diventati i nostri principi:
* **Gli individui e le interazioni** più che i processi e gli strumenti
* **Il software funzionante** più che la documentazione esaustiva
* **La collaborazione col cliente** più che la negoziazione dei contratti
* **Rispondere al cambiamento** più che seguire un piano 

### Alcuni cenni sulla letteratura Agile

L’approccio agile del lavoro è stato concepito per far fronte ai limiti percepiti del metodo a cascata, che trae le sue origini dal metodo basato sulla catena di montaggio del 1914 di Henry Ford, applicato più tardi allo sviluppo del software.
Negli anni ‘90, grazie alla New Economy, l’IT cominciava a prendere sempre più piede nelle strategie competitive di molte aziende, che cominciavano a intravedere nel “nuovo” fenomeno una potente arma di vantaggio competitivo ed economico. 
Il problema era che il metodo a cascata non era più in grado di gestire in maniera efficiente e tempestiva le richieste di mercato. Risultato? Molti dei progetti software venivano addirittura annullati prima che fossero erogati, portando a sprechi di tempo e di denaro. Bisognava trovare un’alternativa! E fu così che un gruppo di 17 progettisti fornì un modo diverso di organizzare la realizzazione dei sistemi software attraverso la stesura del Manifesto Agile.

### Cosa cambia?

Avevamo già fatto nostro il principio di decentramento decisionale, ma nella cultura agile questo principio significa che le decisioni vengono prese insieme ai clienti stessi e dal personale più vicino ai clienti (in fede al 1° principio: “gli individui e le interazioni”). Quindi i nostri team di sviluppatori collaborano direttamente con il destinatario del lavoro. Facciamo degli incontri periodici (iterazioni) durante l’intero ciclo di vita dello sviluppo del software (in fede al 3° principio: “la collaborazione con il cliente”): le metodologie di sviluppo software agile consistono nel rilasciare rapidamente modifiche al software in piccole porzioni; e questo ci permette di integrare le modifiche richieste in qualsiasi fase del ciclo di vita! Così noi non rischiamo di “buttare nel cestino” un lavoro che ci è costato tempo e denaro...e al contempo il cliente resterà soddisfatto! :-) 
Per pensare agile abbiamo dovuto adottare una mentalità aperta e soprattutto flessibile ai cambiamenti (in fede al 4° principio: “rispondere al cambiamento”). La sfida che ci poniamo è essere pronti a soddisfare le richieste del cliente stravolgendo strategie, strutture e ruoli. Pochi Surfers si ricordano di aver mai realizzato un software con le sue specifiche iniziali: “integrazione continua” è il mantra che caratterizza tutti i software prodotti da noi! :-) 

### Nella pratica come lo facciamo?

Sono stati sviluppati diversi framework agili, ma noi ne abbiamo uno adattato alla nostra cultura e modo di fare.
Come avrai potuto notare leggendo, la gestione progetto presente in Our Flow è simile a pattern e framework già visti nel mondo Agile come Scrum o Kanban, eppure se ne distanzia in alcuni punti in maniera sostanziale come nella mancanza di ruoli precostituiti o l’assenza di alcuni riti canonici come uno standup meeting.

Sarebbe più facile per noi dire “lavoriamo in Scrum” e sfruttare quindi un framework per spiegare facilmente come si gestisce un progetto, dopotutto Scrum si propone[^scrum] di 

> "aiutare le persone, i team e le organizzazioni a generare soluzioni adattive per problemi complessi"

Perché non lo applichiamo in maniera dogmatica ad ogni tipologia di progetto e cliente?

Perché abbiamo riscontrato che non è sempre adatto al nostro contesto complesso per una serie di ragioni, tra cui:
1. Essendo Flowing un’azienda di servizi e non di prodotto, il modo in cui facciamo la delivery ha anche delle conseguenze economiche che ricadono sia su di noi, che sullo sviluppo dei prodotti dei nostri clienti.
2. Ci confrontiamo con clienti che hanno culture molto eterogenee (dalle più piramidali alle più orizzontali) e in molti casi non possiamo imporre un framework abbastanza strutturato da subito, piuttosto necessitiamo flessibilità e tempo per lavorare sull’allineamento culturale del cliente.
3. Capita che un surfer lavori a più di un prodotto contemporaneamente, rendendo quindi inefficiente partecipare a tutti i riti imposti da Scrum.
4. I nostri team potrebbero dover integrarsi con persone di aziende partner o del cliente stesso al fine di essere cross-funzionali, creando quindi dipendenze e relazioni più complesse di quelle previste da Scrum.
5. Non ci serve uno Scrum Master perché riteniamo che tutti i membri dei nostri team debbano essere evangelist della cultura agile ed essere proattivi nel rimuovere gli impedimenti.
6. Non eseguiamo passivamente ciò che il PO ci chiede di fare, piuttosto ci poniamo come consulenti e vogliamo aiutare i nostri clienti a massimizzare il valore delle iterazioni che noi lavoreremo.
7. Lo scope delle nostre iterazioni non viene deciso dal team di sviluppo, ma lo decidiamo negoziando con il PO.

Questo non significa che non ci sia del buono Scrum o in altri framework, ma quello che Flowing fa è cercare di capirne il valore, estrarne i principi e lasciare ai team la facoltà e l’onere di decidere quali pratiche adottare per portare valore ai nostri clienti. Questo significa che, fatti salvi i principi e le pratiche elencate qui, il team è libero di decidere se fare standup-meeting, lavorare in pair oppure no o se mettere un WIP stringente alle loro board.

{width: "75%"}
![Figura 3.1 - Our Flow](Ourflow.png)

## Time tracking: l’importanza di far quadrare i conti, redditività e produttività

Come racconta la nostra vision in Flowing vogliamo aiutare i nostri clienti lavorando insieme a loro in sistemi complessi là dove la tecnologia può abilitare il loro business. Per farlo abbiamo bisogno di costruire un rapporto speciale che abbraccia i principi del manifesto agile e questo passa in primis dal tipo di contratto agile che utilizziamo, ovvero il SOR. Benché il capitolo specifico sui contratti è più avanti è importante partire da qui per comprendere meglio il meccanismo di rendicontazione e di produttività. Il contratto SOR, tra le varie peculiarità, ha quella di scardinare il costo dal tempo, ma di introdurre il costo del valore. Quello che facciamo in un contratto SOR è farci pagare per il valore consegnato e non per il tempo impiegato a generare quel valore. Questo significa che il tempo non è una variabile importante per il costo che paga il cliente. Per due fattori però il tempo è ancora (purtroppo) importante per i costi di Flowing:

1. non abbiamo ancora raggiunto il 100% di progetti SOR (abbiamo cioè anche altri tipi di contratti come il Time & Material e il contratto a Corpo)
2. la burocrazia italiana (e non solo) prevede contratti di lavoro basati sul tempo che il lavoratore dedica al suo datore di lavoro.

Quindi, soprattutto per il vincolo burocratico che difficilmente riusciremo a scardinare,  abbiamo bisogno che ogni Surfer tenga sotto controllo l’uso del suo tempo. Flowing eroga la retribuzione ai Surfer per quaranta ore settimanali. Significa che ogni Surfer dovrebbe attribuire quaranta ore a settimana su progetti in cui lavora. A questo tempo vanno sottratte le eventuali indisponibilità previste dal contratto nazionale di lavoro (ferie, permessi, congedi speciali e motivi di salute) più una serie di attività che Flowing riconosce nella quotidianità di ogni Surfer per garantire un ambiente di lavoro sereno, inclusivo e trasparente come un tempo riconosciuto per studiare nuove tecnologie e nuovi format da proporre a conferenze o al programma di academy interno, un tempo per le attività di governance, dato che Flowing adotta un sistema inclusivo di Governance Aperta, e un tempo per i riti aziendali volti al confronto, al feedback e al miglioramento dei processi stessi (planning, retrospettive, Ciclo di Feedback, Flowing Meet, Lean Coffee, Attività di comunicazione e marketing).
Questo significa che la rendicontazione del tempo di ogni Surfer non sarà mai il 100% sul progetto cliente pertanto viene richiesto ad ogni Surfer di maturare una sensibilità nell’autoregolazione dell’impiego del suo tempo in modo che trovi un bilanciamento tra la sostenibilità delle attività sui progetti e le attività fisiologiche di Flowing volte a salvaguardare la cultura e i meccanismi in cui crediamo. Tale sensibilità viene spronata in fase di OnBoarding momento in cui ogni Surfer viene edotto sulle policy del time-tracking in base allo strumento che utilizziamo in accordo con l’amministrazione e l’ente di erogazione della busta paga e in base ai tre tipi di contratto che attualmente utilizziamo in Flowing (SOR, Time-&-Material, Contratto a Corpo).

## La condivisione dei dati amministrativi (open by default)

Ogni mese inviamo una mail di riepilogo con i dati di sintesi che comunichiamo a tutti i Surfers: dipendenti, soci e amministratori. I dati che vengono comunicati sono stati concordati con i Surfer, sulla base delle loro esigenze, necessità e richieste e mirano a fornire, oltre che una consapevolezza sull’andamento aziendale, anche degli elementi per migliorare le proprie  performance.
Pertanto, i dati forniti sono:
**di tipo economico a consuntivo**
: fatturato, ricavi, redditività complessiva e pro-capite, marginalità sia a livello sintetico che con focus per progetto e business unit (Development, Cloud, Design);
**di performance operative**
: produttività personale, complessiva, di progetto e di BU con focus sulla qualità del tempo funzionale a Flowing impiegato;
**di budget**
: scostamento dal budget vendite stabilito annualmente e correzione periodica (ogni trimestre) dei dati previsionali.

In riferimento ai dati di performance personali, di progetto e di BU, la comunicazione avviene personalmente tramite bot generato automaticamente dal sistema di controllo; la mail di comunicazione dei dati di più ampio profilo aziendale si presenta invece come in Figura 3.2.

{width: "75%"}
![Figura 3.2 - Mail di recap dell'amministrazione](mail.png)

## Gestione del controllo

### Il Budget

Il budget, nelle sue versioni di budget vendite e reddituale, viene formulato tra ottobre e novembre per l’anno successivo. La prima consiste nella stima dei ricavi operativi (o valore della produzione) che ci si aspetta di conseguire nel successivo esercizio, il secondo nella stima dei costi operativi che probabilmente insorgeranno e del conseguente risultato della gestione operativa. Il processo previsionale richiede l’intervento obbligatorio dell’amministrazione e del team commerciale, più quello facoltativo dei Surfer operativi.

Il processo consiste nei seguenti passaggi:
1. Formulazione delle aspettative commerciali sulla clientela effettuate dal team commerciale, a seguito di attenta analisi di mercato e delle esigenze espresse dai nostri clienti attuali, oltre che da ipotetiche opportunità future;
2. Calcolo della capacità produttiva a budget da parte del team amministrativo, sulla base dell’andamento delle assunzioni determinato dal Recruiting Plan, precedentemente stabilito dall’amministratore. 
3. La sintesi dei punti 1 e 2 determina il Budget Vendite previsionale per l’anno venturo;
4. L'amministrazione effettua stime e previsioni dei costi che si verificheranno con una certa probabilità, sulla base delle informazioni in loro possesso e, a partire dal budget vendite stabilito al punto 3, arriva alla determinazione di un risultato operativo previsionale che costituisce lo zoccolo del Budget Reddituale.

Il budget così formatosi è condiviso a tutti i Surfers durante una riunione plenaria in cui viene discusso e vengono sottolineate in particolar modo le implicazioni in termini di produttività aziendale e marginalità dei progetti, al fine di perseguire gli obiettivi stabiliti.
Il budget è soggetto a revisione periodica trimestrale durante tutto l’anno in oggetto. Il team di budgeting accomoda e rifinisce le proprie aspettative sulla base dell’andamento a consuntivo dell’anno e degli eventi che si prospettano entro la fine di questo. Il risultato della revisione viene reso pubblico a tutti i Surfers tramite una mail come quella di Figura 3.3:


{width: "75%"}
![Figura 3.3 - Mail del budget](mail2.png)

### La gestione finanziaria

La gestione finanziaria è demandata al team amministrativo, che monitora l’andamento degli incassi e dei pagamenti e dirime eventuali operazioni  di investimento.  Flowing infatti, ad oggi, si è adoperata in operazioni di investimento in altre società, in particolar modo start-up del settore tecnologico. La natura di tali investimenti, giudicati poco strategici, potrebbe cambiare nel prossimo futuro in operazioni più mirate alla generazione di cash-flow.

La liquidità è tenuta sotto controllo tramite matching delle scadenze e programmazione mensile di entrate e uscite. Un cuscinetto di liquidità è sempre garantito e lasciato integro nel caso in cui sia necessario far fronte ad eventi eccezionali e inaspettati. La generale solvibilità e stabilità finanziaria di Flowing non ha ad oggi reso necessario il ricorso ad operazioni di rifinanziamento straordinarie.

[^scrum]: <https://scrumguides.org/scrum-guide.html>



